Title: Het Summum van Verzet
----
Text:

Wie zich verzet tegen een heersende orde ziet zich doorgaans geplaatst tegenover een overmacht aan mensen, verbanden en middelen die deze orde in stand houden. Wie niet aan moedeloosheid en frustratie ten onder gaat tegen deze overmacht, verenigt zich doorgaans in kleine groepen die al hun energie richten op het in diskrediet brengen van de orde door kritische artikelen of protestacties. Men tracht de tekortkomingen bloot te leggen, het falen van de belangrijkste dragers te onthullen, en mensen te verenigen in een gezamenlijke en publiek uitgesproken afkeer.  Hoe dan ook richt men alle energie op de heersende orde om diens wil te veranderen. Het ironische is echter dat alle aandacht, zelfs de klagende en protesterende aandacht, de heerser bevestigt in diens heersende positie.
 
Verzet van dit type, dat tegenwoordig het meest gangbare soort verzet is, houdt door de aard ervan de heersende orde in stand en zorgt hooguit voor onrust aan de randen ervan. Het is om deze reden dat dit verzet altijd een randverschijnsel is, iets wat zich aan de extremiteit van de orde bevindt. In zekere zin is het zelfs een legitimering van de claim van de orde dat zij open en vrijheidslievend is. Deze claim kan de orde makkelijk aan het publiek schenken, omdat het weet dat het geen echt gevaar voor de orde is.
 
Een andere consequentie van deze vorm van verzet is dat het versplintert. De ontevredenen groeperen zichzelf rondom thema’s of problemen die hen het meest belangrijk lijken. Zo verzamelen  zich rondom de heerser een veelvoud van groepjes die bovendien vervallen in discussies over welk probleem of welke veronderstelde oorzaak nu het belangrijkste is. En ofschoon een goede kritische analyse van de situatie zeer nuttig voor een goed begrip van de uitgangssituatie, leidt het toch de aandacht af van de veel belangrijkere vraag: wat willen we wel? En deze vaag heeft een veel meer verbindende kracht dan de kritische analyse waarbij de verschillende verzetsgroepen wedijveren om de prijs voor het raden van de belangrijkste oorzaak.
 
 
 
Wie een heersende orde heeft doorschouwt en heeft geconstateerd dat het een volk niet langer dient in diens existentiële én supra-existentiële streven, en die bovendien de uitgesproken ambitie heeft om het pad van een volk weer gezond en levenskrachtig te maken, zal dus andere wegen moeten bewandelen dan die van het huidige verzet. Wie een samenleving wil veranderen zal een andere, zeg maar concurrerende pool moeten scheppen dan die van de heersende orde. Wie geen levensvatbaar en fundamenteel ander alternatief schept, die geeft de mensen geen keuze, en dwingt hen dus feitelijk om rond de oude pool te blijven dansen.
 
Het summum van verzet ligt derhalve ergens anders dan waar men het nu zoekt. Men dient een andere pool te creëren waar de nieuwe orde om kan bewegen. Men dient zelf een nieuwe orde te scheppen. Hiertoe dient men andere symbolen, concepten en ideeën te gebruiken dan de oude orde. Er moet een nieuwe metafysica worden geformuleerd, want alleen hieruit vloeien fundamenteel andere opvattingen, inzichten en bouwstenen voort. Het is als bij onkruid wieden. Wie niet tot de wortels gaat, zorgt er zelf voor dat hetzelfde onkruid opnieuw gaat woekeren.
 
Het verzet dat zelf een nieuwe orde schept, zorgt er bovendien voor dat de heersende orde moet wennen aan een andere ‘taal’ en opvattingen. De heerser kan niet langer volstaan met de geijkte tegenmaatregelen en verwerpingen. De scheppers van de nieuwe orde dwingen de heerser uit diens comfort zone, omdat de mensen nu pas echt iets te kiezen hebben. Het creëren van een nieuwe orde is daarenboven ook het meest duidelijke en krachtige van ontzegging van autoriteit van de heerser. Het ondermijnt diens gezag niet alleen in woord, maar nu ook in daad. En het dwingt de heerser uiteindelijk ook om de strijd aan te gaan met de nieuwe orde, en dit is een directe erkenning van het bestaan en de levenskracht van die nieuwe orde. De noodzaak van verzet van de heerser tegen de nieuwe orde, zorgt ironisch genoeg voor een groei van gezag van het nieuwe. Dit is geen garantie voor een uiteindelijk succes van het verzet, maar zonder deze stap is succes per definitie niet mogelijk. Het summum van verzet is de scheppingsdaad waarin het nieuwe wordt geboren, groeit en tot wasdom komt, en daarmee een voldongen feit wordt.
 
 
 
Het is niet onze taak of verantwoordelijkheid om andere volkeren een koers te geven. Een verzet dient voor de Europeaan derhalve geen focus buiten het Europese te hebben. En in beginsel moet het om praktische redenen in hoofdzaak zelfs een nationale of soms regionale inspanning te zijn, met de kanttekening dat samenwerking tussen verschillende landen en regio’s nuttig is en voor meer dynamiek kan zorgen. Vanuit een nieuw discours over nieuwe of vernieuwde metafysische fundamenten moet de verzetsstrijder werken aan de verdere constructie van ideeën, voorstellingen en visies, die daarna hun uitwerking vinden in concrete projecten en werken. De ware verzetsstrijder is iemand die bouwt aan de nieuwe orde en die daarmee voldongen feiten in de wereld zet. De ware verzetsstrijder verenigt in zich de krachtige ascese van de geest en het heroïsche van de noodzakelijke daad, en wordt zo tot een drager van het meest nobele dat ons volk te bieden heeft en tot een heraut van een nieuwe toekomst. Wie zijn volk liefheeft, wil geen ander verzet dan dit opperste verzet voor een echte genezing van ditzelfde volk.