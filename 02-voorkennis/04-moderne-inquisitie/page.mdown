Title: Moderne Inquisitie
----
Text:

Wie tegenwoordig een mening heeft die buiten de kaders van het establishment valt, weet zich geconfronteerd door een stigmatiserende vlaggenzwaaierij. Of het nu gaat om de euro, de EU, om ontwikkelingshulp, bankensteun, immigratie of Navo-missies, met kreten als eurofoob, xenofoob, racist, antisemiet, nationalist, enz, wordt iedere discussie doodgeslagen en binnen de kaders van gangbare meningen teruggedrongen.
 
Soms gebeurt deze vlaggenzwaaierij door letterlijke beschuldigingen, soms door stilzwijgende afkeur van de gedrilde massa, of anderszins. Maar zonder dat er één persoon is die aangewezen kan worden, treedt er een machinerie in werking. Zonder duidelijk traceerbaar proces, vaak op onnavolgbare, bijna magische wijze ben je ineens buitenspel gezet door deze inquisitie. En dat werkt op de meeste mensen al afschrikwekkend en ontmoedigend.
 
Maar wat is nu het grote wapen van deze politiekcorrecte inquisitie. Men werkt niet meer met brandstapels, maar hun macht raakt desalniettemin aan die van hun voorgangers. Zij schakelen hun tegenstanders uit door de sociale verbanning. Wetend dat de mens een groepswezen is voor wie de sociale banden in de samenleving cruciaal zijn, dreigen zij met uitsluiting door hun slachtoffer te brandmerken met deze vlaggenzwaaierij. En zij aarzelen niet om die dreiging steeds weer opnieuw gestalte te geven. Een terugkeer na brandmerking is eigenlijk alleen mogelijk na een kruiperige afstandname van het eigen  standpunt. En zelfs dan hangt de erfschuld nog eeuwig als een Zwaard van Damocles boven je hoofd.
 
De kern van hun wapen is daarmee feitelijk de angst van het slachtoffer. De dreiging werkt alleen doordat mensen de verbanning die de inquisiteurs uitspreken aannemen als waarheid. Mensen worden binnen steeds engere kaders in kuddes bijeen gedreven. Er vallen steeds meer meningen en termen buiten de kaders en het gros van het volk ontbeert de moed om ergens zelfstandig voor te staan. Dit komt mede omdat de samenleving haar ware helden heeft verruild voor entertainmenticonen die hun carrière niet buiten het establishment om in stand kunnen houden. Deze nieuwe ‘helden’ zijn hierdoor het toonbeeld van lafheid, materialisme, leeg humanisme en een afwezigheid van geest. Er is in de media geen ruimte voor echte dissidentie, behalve voor een soort ‘popster-dissidentie’ die vooral het werk is van de achterliggende popindustrie, ofwel behalve voor een brood-en-spelen-zoethoudertje. Het is de tiener-dwarsliggerij van een popster op een gecontroleerd podium, waarmee men gadgets kan verkopen aan mensen die op deze manier in hun fantasie een ‘rebel’ kunnen zijn en tegelijkertijd toch een brave consument blijven. Dit is de moderne mens: een getemde en geketende geest die, zonder het zelf te weten, het circus in stand houdt, die zichzelf rijk waant, en onderwijl bij het zoveelste aanhalen van de teugels angstig gehoorzamend terug in de nieuwe kaders kruipt. De inquisitie werkt precies door deze angstige reactie, die bijna een Pavlov-reactie is.
 
Maar zij, wiens geest diepte, inhoud en scherpte heeft, beschikken over een wapen dat de inquisitie weerloos kan maken: de onverschilligheid en zelfs spot tegenover deze dreigingen. Wanneer de inquisitie weer eens met zijn drones komt aanzetten en hun vlaggenzwaaierij begint, gebeurt er ineens iets heel anders. Daar waar normaal gesproken de massa verschrikt uiteenvliegt, daar blijft nu de moedige geest staan. Deze kiest namelijk de nobele weg, de solitaire weg, de weg van waarheidsliefde en levenskracht.  Onverschrokken blijft deze nieuwe figuur staan terwijl de scheldkanonnades voort bulderen. De massa is in eerste instantie opnieuw teruggeweken, maar ziet nu deze nieuwe mens onverschrokken lachend staan, alsof er niets aan de hand is. De dreiging van de inquisitie kaatst op de diepe geest van deze mens af alsof het een zacht lentebriesje is. Het is hier dat hun macht breekt. Dit is de eenvoudige demystificatie van hun banale machtsmiddel.